# Chili con Carne (Work in Progress)
## Bevlista (6 adag)
- 800 g hámozott paradicsom konzerv (nettó)
- 1 kg darált marha/disznó
- 400-600 g vörös bab konzerv (töltőtömeg)
- 300-400 g kukorica konzerv (töltőtömeg)
- 1 nagyobb fej lila- vagy vöröshagyma
- 2 db kaliforniai paprika (egy zöld, egy piros vagy sárga, legyen színes)
### Kell még
- Pár ek olívaolaj (vagy napraforgó is jó)
- 0.5-1 tk római kömény (csapott)
- 1-2 tk chilipehely (csapott)
- 2 gerezd fokhagyma
- 1 tk oregánó (csapott, ízlés szerint, ki lehet hagyni)
- Só, bors
- Marhaleves alaplé (leveskockából is jó)
## Eszközök
- Nagy fazék (legalább 5 l)
- Tál (kb. 1.5 l)
- Vízforraló
- 1 bögre (200-250 ml)
- Keverő alkalmatosság
  - Fakanál, műanyag kanál, lyukas, nem lyukas, mindegy
- Kés, vágódeszka
  - Hagyma, paprika preparáláshoz
- Fokhagymanyomó
  - Ha nincs, akkor lehet zúzni és finomra aprítani késsel is
- 1-2 villa
  - Hasznos ha van
- 1 teáskanál
  - Fűszerek méréséhez
- Szűrő
  - Nem kötelező, de könnyíthet a konzervek leszűrésén
## Elkészítés
### Előkészületek
1. Kockázzuk fel a paprikákat 1-1.5 centis darabokra
2. Nyomjuk szét (vagy zúzzuk össze és aprítsuk fel) a fokhagymát
3. Kockázzuk fel a lila- vagy vöröshagymát (mondjuk fél centikre)
4. Szűrjük le a bab és a kukorica konzerveket
   - Ez egyébként bőven ráér, de előkészület
5. A paradicsomkonzerveket bontsuk fel, öntsük egy tálba és nyomkodjuk szét a hámozott paradicsomokat egy villával
6. Forraljunk egy bögrényi vizet (kb. 200-250 ml), öntsük a bögrébe, oldjunk fel benne egy leveskockát
   - Ha van kész marhaleves alapunk, akkor persze ehelyett a lépés helyett csak mérjünk ki belőle 200-250 ml-t
### Gyújtsunk alá
1. Az olajat öntsük be a fazékba, hevítsük fel
2. Ha már forró, vegyünk vissza picit a lángon (közepesre) dobjuk bele a lila/vöröshagymát, pároljuk pár percig, közben folyton kevergessük
3. Dobjuk be a paprikákat és a fokhagymát, szintén pároljuk pár percig, kevergessük
4. Dobjuk be a darálthúst, emeljük meg a lángot, nyomkodjuk szét, kevergessük és pirítsuk a darálthúst, amíg mindenütt meg nem sül (avagy már sehol sem rózsaszín)
5. Dobjuk be a fűszereket, keverjük el (római kömény, chili pehely, oregánó, bors ízlés szerint, némi só)
6. Adjuk hozzá a paradicsomot és az alaplét
7. Fedő alatt forraljuk fel
8. Ha forr, vegyük le róla a fedőt, 50-60 percet forraljuk közepes lángon, közben 5-10 percenként kavargassuk át
   - Magasabb lángon oda tud égni, inkább kavarjuk gyakrabban
9. Ha nagyrész elforrt a leve (nem tudja már sehogy sem elfedni a húst), adjuk hozzá a kukoricát és a babot, esetleg sózzuk, kavarjuk össze, majd 10-15 percig forraljuk
10. Kész vagyunk!
    - Ha gyorsan hűtőbe kerül, sokáig eláll (4-5 napig gond nélkül fogyasztható)
    - Jól mikrózható
